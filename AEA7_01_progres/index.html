<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Progres</title>
    <link rel="stylesheet" href="https://fonts.googleapis.com/css2?family=Fascinate+Inline&display=swap" rel="stylesheet">

    <link rel="stylesheet" href="https://fonts.googleapis.com/css2?family=Caveat:wght@400..700&display=swap" rel="stylesheet">

    <link rel="stylesheet" href="style.css">

</head>
<body>
    <div class="rodona"></div>
    
    <div class="progres"></div>

    <h1>Prefaci a la segona edició revisada, 1884</h1>

  <p class="subh3">Per l’editor</p>

   <p class="asangre">Si el meu pobre amic de Planilàndia hagués conservat la força mental que tenia quan va començar a escriure aquestes memòries, ara jo no hauria de representar-lo en aquest prefaci, en el qual desitja, primerament, expressar el seu agraïment als seus lectors i crítics d’Espailàndia la reconeixença dels quals ha requerit, amb insospitada celeritat, una segona edició de l’obra. En segon lloc, li agradaria disculpar-se per determinats defectes i errors d’impremta (dels quals, tanmateix, no és enterament responsable). I, en tercer lloc, voldria aclarir un parell d’idees equivocades. Però ja no és el quadrat que era en altre temps, ell. Els anys d’empresonament i la càrrega més pesant de la incredulitat i de la burla generals han fet causa comuna amb la decadència pròpia de la vellesa per esborrar de la seva ment molts dels pensaments i nocions i bona part de la terminologia, adquirits durant la seva curta estada a Espailàndia. En conseqüència, m’ha demanat que respongui en el nom seu a dues objeccions especials, una de caràcter intel·lectual i l’altra de naturalesa més aviat moral.</p>

  <p>La primera objecció que li fan és que el planilandès, quan veu una línia, forçosament ha de veure quelcom que sigui gruixut, a més de llarg (en cas contrari, sense un cert gruix, no seria visible; així doncs, hauria de reconèixer (argumenten) que els seus conciutadans no solament són llargs i amples, sinó també (encara que en un grau molt baix) gruixuts o alts. Aquesta objecció és plausible i, per als espailandesos, quasi irresistible, de manera que haig de confessar que quan la vaig sentir per primer cop no vaig saber què respondre-hi. Malgrat tot, em sembla que la resposta del meu vell amic la satisfà plenament.</p>

  <p>«Admeto —va dir, quan jo li vaig plantejar aquesta objecció la veritat dels fets que considera el vostre critic, però en refuto les conclusions. És cert que a Planilàndia tenim una tercera dimensió no reconeguda que anomenem «altura», com també és veritat que a Espailàndia teniu una quarta dimensió no reconeguda, a la qual no s’ha atribuït cap nom fins ara però que jo anomenaria «extra-altura». Però nosaltres no podem pas prendre més consciència de la nostra «altura» que vosaltres de la vostra «extra-altura». Ni tan sols jo, que he estat a Espailàndia i he tingut el privilegi de comprendre durant vint-i-quatre hores el significat del concepte d’«altura», no puc encara assimilar-lo ni adonar-me’n amb el sentit de la vista ni per cap procediment de la raó; només puc percebre’l per la fe».</p>

  <p>«La raó és evident La dimensió implica direcció, implica mesura, implica el més i el menys. Ara, totes les nostres línies són igualment i infinitesimalment gruixudes (o altes, si ho preferiu); en conseqüència, no tenen res que ens dugui l’enteniment a la concepció d’aquella dimensió. Cap «micròmetre precís» —com ha suggerit un crític d’Espailàndia massa impacient no ens serviria de res, perquè no sabríem què mesurar ni en quina direcció. Quan veiem una línia, veiem una cosa llarga i lluent; la lluentor, així com la llargada, és necessària per a l’existència d’una línia; si la lluentor s’esvaeix, desapareix també la línia. D’aquí ve que tots els meus amics de Planilàndia, quan els parlo de la dimensió no identificada fins a cert punt visible en una línia, em diguin: «Ah, et refereixes a la lluentor»; i quan jo contesto: «No, em refereixo a una verdadera dimensió», ells repliquen de seguida: «Doncs mesura-la, o digue’ns en quina direcció s’estén». I això m’obliga a callar, perquè no puc fer ni una cosa ni l’altra. Tot just ahir, quan el Cercle Principal (dit amb altres paraules, el nostre summe sacerdot) va venir a inspeccionar la Presó Estatal i em va tributar la seva setena visita anual, en preguntar-me per setena vegada com em sentia, vaig provar de demostrar-li que era «alt», a més de llarg i ample, encara que ell no ho sabés. Ara… com hi va respondre? Tu dius que sóc «alt»? Mesura la meva «altura» i et creuré. Què podia fer jo? Com hi podia respondre al seu repte? Vaig quedar aclaparar; i ell va sortir de la cel·la amb expressió triomfal»</p>

  <p>«Encara ho trobeu estrany? Doncs poseu-vos en una situació semblant. Suposeu que una persona de la quarta dimensió que accedís a visitar-vos us digués: «Quan obres els ulls, veus un pla (que és de dues dimensions) i en dedueixes un sòlid (que en té tres); però en realitat veus també (tot i que no la reconeixes) una quarta dimensió, que no és color ni lluentor ni res semblant, sinó una veritable dimensió, encara que no te’n puc assenyalar la direcció ni pots mesurar-la». Què li contestaríeu, al vostre visitant? No el faríeu pas tancar? Doncs bé, heus el meu fat. I és tan natural per a nosaltres, els planilandesos, de tancar un quadrat per predicar la tercera dimensió com per a vosaltres, els espailandesos, de tancar un cub per predicar la quarta. Ai, quin aire de família més fort travessa la cega i perseguidora humanitat, de totes les dimensions! Punts, línies, quadrats, cubs, extra-cubs…, tots som susceptibles de cometre els mateixos errors, tots som esclaus dels nostres prejudicis dimensionals respectius, tal com va dir un dels vostres poetes d’Espailàndia:</p>

  <p>«Una pinzellada de la Natura fa que tots els mons s’assemblin».<sup><a href="../Text/notes.xhtml#nota1" id="nt1">1</a></sup></p>

  <p>En aquest punt, la defensa del quadrat em sembla inexpugnable. M’agradaria de poder dir també que la seva resposta a la segona objecció (de caràcter moral) és igualment clara i coherent. L’han acusat de misogin; i com que aquesta crítica ha estat impulsada amb vehemència per aquestes criatures que els designis de la Natura fa que sumin poc més de la meitat de la raça d’Espailàndia, voldria respondre-hi tan honestament com pugui. Però el quadrat està tan poc avesat a l’ús de la terminologia moral d’Espailàndia, que el faria objecte d’una injustícia si transcrivís literalment la seva defensa d’aquesta acusació. Actuant, doncs, com intèrpret i advocat seu, dedueixo que en el decurs del seu empresonament, que fa set anys que dura, ha modificat el seu punt de vista personal, tant respecte les dones com respecte les classes isòsceles o inferiors. Personalment, ara es decanta per l’opinió de l’esfera, segons la qual les línies rectes són, en molts aspectes importants, superiors als cercles. Però, escrivint com escriu en qualitat d’historiador, s’identifica (potser massa estretament) amb les tendències generalment adoptades pels historiadors de Planilàndia i fins i tot (com ell mateix s’ha informat) pels de Espailàndia, en les pàgines dels quals (fins fa molt poc) els destins de les dones i de les masses de la humanitat rara vegada han estat considerats dignes d’esment i mai d’atenta consideració.</p>

  <p>En un fragment encara més obscur, vol ara rebutjar les tendències circulars o aristocràtiques que li han atribuït naturalment alguns crítics. Si bé fa justícia al poder intel·lectual amb què uns pocs cercles han mantingut, durant moltes generacions, la seva supremacia sobre immenses multituds de conciutadans seus, creu que els fets de Planilàndia, parlen per si sols, sense necessitat de comentari per part seva, declaren que les revolucions no sempre es poden sufocar amb l’extermini, i que la Natura, sentenciant els cercles a la infecunditat, els condemna al fracàs definitiu, «i en això —afirma— veig l’acompliment de la gran llei de tots els mons, segons la qual, mentre la saviesa de l’home creu que passa una cosa, la saviesa de la Natura fa que se’n produeixi una altra de ben diferent i molt millor». A part d’això, prega als seus lectors que no suposin pas que cada detall concret de la vida quotidiana de Planilàndia hagi de correspondre necessàriament a cap altre de la de Espailàndia. I tanmateix confia que, en conjunt, la seva obra resulti suggestiva i divertida per als espailandesos de mentalitat moderada i senzilla que —en parlar d’allò que és de suprema importància però roman fora de l’abast de l’experiència— es neguin a dir, d’una banda, «Això no pot ser», ni, de l’altra «Això ha de ser precisament així, i sobre això ja ho sabem tot».</p>
    
    
</body>
</html>